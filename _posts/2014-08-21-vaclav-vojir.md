---
layout: post
title: "Václav Vojíř"
quote: Otevřeme Radotín zdravému životnímu prostředí
image: /media/candidates/vaclav-vojir.jpg
category: candidate
number : 4
tags: zelení
video: false
---

> Je pro mě nepřijatelné, aby uměle vybudované stavby zasahovaly do přírodních
mechanismů krajiny a ničily ji. Jsem proti výstavbě nového jezu na Berounce a
zasadím se o ochranu životního prostředí v Radotíně.

Mám rád své okolí v oblasti soutoku Berounky a Vltavy a zároveň se obávám, aby nebylo nevratně zničeno těžbou štěrkopísku, které se eufemisticky říká radotínské laguny. Těžba by znamenala nevratný zásah do jímacích, filtračních a vodoakumulačních funkcí štěrkopísků, likvidaci zemědělských půd nejvyšší bonity, znehodnocení podzemních vod, které v řadě míst dosahují kvality kojenecké vody. Dále by těžba znamenala na několik desetiletí znehodnocení kvality života hlukem, dopravou, prašností apod. 

Laguny by také nepříznivě působily při povodních, docházelo by k jejich znečištění povodňovým bahnem a dá se předpokládat, že by se v nich dařilo řasám a sinicím, protože napájecí voda by pocházela z Berounky, která je hodně eutrofizovaná. Uvažovaný nový jez na Berounce by by zvýšil hladinu podzemní vody asi o 1metr a tím ba mohla být ohrožena statika domů v ulici Výpadové, Šárovo kolo atd. Jez by znamenal i překážku pro migraci ryb, kdy rybí přechod najde jen část rybí populace. Také by se zvýšila predace rybí obsádky zejména ze strany dravých ptáků a to hlavně pod jezem.

Přestože byla velká varianta projektu radotínské laguny zrušena Radou HMP, nadále se počítá s jezem na Berounce, s těžbou štěkopísků na zbraslavské straně řeky, s velkým jezerem mezi estakádou vnějšího pražského okruhu a ulici Výpadovou, s několika menšími lagunami atd. I tato varianta je pro nás z výše uvedených důvodů nepřijatelná.

**Václav Vojíř** (* 21. listopadu 1958) pracuje v dopravě jako řidič MHD. Od roku 1988 žije na Praze 16 v ul. Výpadové, je členem a starším Československé církve evangelické. Je ženatý a má dvě děti. Vzdělání má středoškolské a to gymnázium. Ve volném čase působí jako dobrovolník v oblasti ochrany životního prostředí. Několik let spolupracuje s hnutím Duha na zachování Národního parku Šumava a na jeho ochraně před zástavbou, zbytečným kácením v cenných lokalitách a před porušováním zákonů. Každý rok tráví část své dovolené v Jizerských horách, kde s místním občanským sdružením spolupracuje na obnově přirozené dřevinné skladby lesů, vysazování remízků v krajině a osazování břehů potoků dnes vzácnými druhy keřů. V Radotíně vede občanské sdružení Život na soutoku, které má za cíl ochranu oblasti před devastační těžbou štěrkopísků, výstavbou jezu na Berounce a za zachování orné půdy, proudění podzemních vod, statiky domů v ul. Šárovo kolo a Výpadové a volného toku řeky Berounky. Mezi jeho zájmy patří hudba, turistika, historie, politika, kultura. 
