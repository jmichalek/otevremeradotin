---
layout: post
title: "Volební program"
quote: Otevřeme Radotín novým tvářím
image: /media/Radotin-kostel.jpg
video: false
---

## 1. Otevřeme Radotín veřejným účetnictvím města

Otevřený Radotín si představujeme jako místo s **průhlednějším hospodařením obce**. Zasadíme se, aby každá koruna vynaložená zastupitelstvem byla dohledatelná online. Piráti mají transparentní bankovní účet a zveřejňují faktury, smlouvy, rozpočet a jeho plnění na Internetu. Tento model funguje a je jednoduchý, a proto ho budeme prosazovat i v radotínské správě financí.

Mimo to budeme usilovat o **rovný přístup k veřejným zakázkám**. Výběrová řízení se mají vyhlašovat k nalezení nejvýhodnější nabídky a ne jako způsob, jak podpořit lobbisty či známé. Samozřejmostí je dohlížení na vyrovnaný rozpočet naší městské části.

Odpovědný kandidát: [Miroslav Kraus](/miroslav-kraus)

## 2. Otevřeme Radotín kultuře

V našem městě je dlouhodobě podporováno sportovní vyžití obyvatel. Toto je bezpochyby chvályhodná činnost, stejně jako řada kulturních akcí, které jsou zde pořádány. Ovšem chybí zde výrazné kulturní centrum, ač se Radotín nachází v nesmírně zajímavé a na dějiny lidské i přírodní činnosti bohaté krajině. Proto se chceme zasadit v rámci budování nového centra o zřízení **městského muzea**, specificky zaměřeného nejen na naše geologické bohatství, ale i na naši historii.

Hodláme též podporovat rozvoj našeho školství a přispět k zachování tradičních kulturních akcí.

Odpovědný kandidát: [Jan Martínek](/jan-martinek)

## 3. Otevřeme Radotín pohodlnému pohybu

V následujících letech se v Radotíně chystá mohutná **revitalizace centra města**, spojená s jeho přestavbou a celkovou změnou jeho koncepce. V souvislosti s tímto projektem by ovšem neměly zapadnout některé dlouhodobé problémy, které občany trápí. Jedním z těchto problémů je chybějící **bezbariérový přístup** ke druhému nástupišti radotínského nádraží. Chceme se proto zasadit o zřízení takového přístupu.

## 4. Otevřeme Radotín novými technologiemi

Otevřenému Radotínu nesmí chybět **open source**. Jde o počítačový software s otevřeným zdrojovým kódem, který se dá uplatnit v každé kanceláři úřadu. Správa naší městské části by proto mohla být nejenom bezpečnější, protože chyby ve svobodném softwaru je jednodušší odhalit, ale i levnější. Svobodný software se jednoduše a bezplatně stáhne z Internetu, a úřad tak ušetří na placených programech a antivirech. Ušetřené peníze pak můžeme použít například pro rozvoj kultury v Radotíně.

Internet také nabízí nové možnosti v komunikaci s občany. Nikdy před tím to nebylo jednoduší! Proto budeme usilovat o pravidelné pořádání **internetových anket** s dotazem na názory občanů. Tyto názory budou směrodatné a budou hrát důležitou roli při rozhodování zastupitelstva. 

Odpovědná kandidátka: [Michaela Krausová](/michaela-krausova)

## 5. Otevřeme Radotín zdravému životními prostředí

Máme rádi své okolí v oblasti soutoku Berounky a Vltavy a zároveň se obáváme, aby nebylo nevratně zničeno těžbou štěrkopísku, které se eufemisticky říká **radotínské laguny**. Těžba by znamenala nevratný zásah do jímacích, filtračních a vodoakumulačních funkcí štěrkopísků, likvidaci zemědělských půd nejvyšší bonity, znehodnocení podzemních vod, které v řadě míst dosahují kvality kojenecké vody. Dále by těžba znamenala na několik desetiletí znehodnocení kvality života hlukem, dopravou, prašností apod.

Laguny by také nepříznivě působily při povodních, docházelo by k jejich znečištění povodňovým bahnem a dá se předpokládat, že by se v nich dařilo řasám a sinicím, protože napájecí voda by pocházela z Berounky, která je hodně eutrofizovaná. Uvažovaný nový jez na Berounce by by zvýšil hladinu podzemní vody asi o 1 metr a tím ba mohla být ohrožena statika domů v ulici Výpadové, Šárovo kolo atd. Jez by znamenal i překážku pro migraci ryb, kdy rybí přechod najde jen část rybí populace. Také by se zvýšila predace rybí obsádky zejména ze strany dravých ptáků a to hlavně pod jezem.

Přestože byla velká varianta projektu radotínské laguny zrušena Radou HMP, nadále se počítá s jezem na Berounce, s těžbou štěkopísků na zbraslavské straně řeky, s velkým jezerem mezi estakádou vnějšího pražského okruhu a ulici Výpadovou, s několika menšími lagunami atd. I tato varianta je pro nás z výše uvedených důvodů nepřijatelná.

Odpovědný kandidát: [Václav Vojíř](/vaclav-vojir)

## 6. Otevřeme Radotín příjemnější dopravě

Jako jeden z významných problémů v Radotíně vidíme nedostatečnost **parkovacích míst**, zejména v centru města. Zejména v oblasti Sídliště Berounka je v odpoledních a večerních hodinách téměř nemožno zaparkovat poblíž bydliště, a tato situace se ještě zhorší s realizací obnovy centra ve stávající podobě návrhů. 

Proto se chceme zasadit o koncepční řešení této otázky s ohledem na občany, žijící v Radotíně. Radotín musí stát za zájmy svých občanů! Jako zastupitelé chceme prosadit **garantované parkovací místo** pro residenty, zejména v oblasti centra Radotína a zlepšení dopravní obslužnosti starého sídliště. Zasadíme se také o **posílení nočních spojů**.

Odpovědný kandidát: [Petr Martínek](/petr-martinek)

