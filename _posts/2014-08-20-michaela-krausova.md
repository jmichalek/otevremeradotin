---
layout: post
title: "Michaela Krausová"
quote: Otevřeme Radotín svobodným softwarem
image: /media/candidates/michaela-krausova.jpg
category: candidate
number : 3
tags: piráti
video: false
---

> Navrhnu úřadu používat svobodný počítačový software s otevřeným
zdrojovým kódem. Díky němu bude správa města bezpečnější a levnější. Pro
pohodlnější čekání na vlak budu prosazovat WiFi hotspot na nádraží. V neposlední řadě se zasadím o postupné zavedení Montessori pedagogiky v Radotíně.

Otevřenému Radotínu nesmí chybět open source. Jde o počítačový software s otevřeným
zdrojovým kódem, který se dá uplatnit v každé kanceláři úřadu. Správa naší městské části by
proto mohla být nejenom bezpečnější, protože chyby ve svobodném softwaru je jednodušší odhalit, ale i levnější. Svobodný software se jednoduše a bezplatně stáhne z Internetu a úřad
tak ušetří na placených programech a antivirech. Ušetřené peníze pak můžeme použít
například pro rozvoj kultury v Radotíně.

Internet také nabízí nové možnosti v komunikaci. Nikdy před tím to nebylo jednoduší. Proto
budu usilovat o pravidelné pořádání internetových anket s dotazem na názory občanů. Tyto
názory budou směrodatné a budou hrát důležitou roli při rozhodování zastupitelstva.
V neposlední řadě udělám vše proto, aby na frekventovaných místech Radotína byly
dostupné WiFi hotspoty, kde by se lidé mohli připojit na své smartphony či tablety bezplatně
na Internet.

**Montessoriovská škola** je mateřská nebo základní škola, jež se řídí zásadami, které navrhla italská lékařka a pedagožka Maria Montessori (1870-1952). Tento systém vychází z potřeb dítěte. Děti vstřebávají zcela přirozeně a nenuceně znalosti ze svého bezprostředního okolí a učí se mezi sebou. Výchova probíhá jako realizace svobody dítěte, které má více možností rozvíjet tvořivé síly.

Učitel nebrání dítěti v získávání zkušeností a věnuje mu pozornost. Chová k dítěti respekt a staví se k němu, jako by jednal s dospělým člověkem. Učitel s žákem nemanipuluje a zaměřuje se na jeho kladné vlastnosti. Pedagog zároveň pomáhá a radí tam, kde je dítě nerozhodné. Maximální volnost udílí dítěti tehdy, když je schopno samo převzít zodpovědnost.

Pracovní místo, pomůcky a předměty k výuce je třeba uspořádat tak, aby umožňovaly osvojení nových poznatků samostatně, bez vnější pomoci. Dítě je schopno soustředit se intenzivně a dlouhodobě na práci, která ho zaujme. 

Celá řada studentů montessoriovské školy dosáhla ve svém životě velkých úspěchů. Mezi významné absolventy Montessori škol patří např. nejmladší kandidát na Nobelovu cenu za mír, zakladatelé Googlu, herci George Clooney a Anne Hathaway, zakladatel Amazonu, autorka slavných deníků Anna Franková, spisovatel a laureát Nobelovy ceny Gabriel García Márquez, bývalá první dáma Spojených států Jacqueline Kennedy Onassisová, zakladatel Wikipedie, britští princové William a Harry, Chelsea Clintonová nebo zpěvačka Beyoncé Knowles.

**Michaela Krausová** (* 8. října 1992) je studentka Fakulty humanitních studií Univerzity Karlovy v Praze a pracuje jako personalistka a IT testerka v soukromé firmě. Je členkou personálního odboru v Pirátské straně a v minulosti byla také koordinátorkou stáží u senátora Libora Michálka. 

Michaela pochází z Benešova, ale odjakživa bydlí v Radotíně. V roce 2010 kandidovala za Piráty v komunálních volbách v Praze za druhý obvod a byla celkově nejmladší kandidátkou v ČR. Členkou Pirátské strany se stala v únoru 2011. V roce 2013 svůj primát nejmladší kandidátky uhájila i ve volbách do Poslanecké sněmovny.

Vztah k Pirátům získala především díky jejich otevřenosti, transparenci a kvůli efektivnímu využívání moderních technologií, bez kterých se ve 21. století nelze obejít. Tyto body by ráda prosadila i na komunální úrovni, a proto se rozhodla ucházet se o hlasy radotínských občanů. Uvědomuje si, že svobodný přístup k informacím je jedno ze základních práv člověka.

Michaela vystudovala SOŠ pro administrativu EU v Praze, obor *Provoz diplomatických služeb*. V roce 2012 nastoupila do pomaturitního studia anglického jazyka a na podzim roku 2013 započala studium na Fakultě humanitních studií Univerzity Karlovy. Angažuje se v aktivitách souvisejících s mezilidskou komunikací. Ráda navštěvuje čajovny, zajímá se o aktuální dění a filosofii. 
